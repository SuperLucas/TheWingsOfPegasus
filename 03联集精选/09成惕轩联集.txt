成惕轩,字康庐，号楚望。民国前一年正日初四日出生于湖北省东南阳新龙港镇。卒于民国七十八年，享寿八十岁。
弱冠负笈武昌，从罗田大儒王葆心氏游，益复肆力群经，殚精百氏。
好读书，且一目十行，过目不忘，数百字文章，扫目取视，不一瞬而能述其重点，记其评分，尝语生徒者以此，以故乡贤指为神童，谓其自幼资禀环异，颖慧绝伦，早擅江夏无双之誉，何止桂林一枝之称。
民国二十年，长江泛滥成灾，夜静月明，独登黄鹤楼，望滚滚洪涛，恻然伤之，归草灾黎赋以寄慨。作＜愁霖赋＞以悲之，艺林老宿，争相推重，军需学校校长张君诵而善之，邀赴金陵，聘主杂志编务。嗣且兼课诸生，是为讲授学校之始。
抗战军兴，京沪不守，西行入川。民国二十八年高考及第。惟时寇势方张，国疆日蹙，乃日为诗文刊列报章，以励民心而张士气，为慈G陈布雷赏异，荐任国防最高委员会同简任秘书，是为给事公职之始。
抗战胜利，奉颁胜利动章。民国三十六年夏，国防会结束，奉颁五等景星动章。改任考试院简任秘书，旋转任参事，民国四十九年特任考试院第三届考试委员，并蝉联至第六届，前后凡二十四年。
公余尝兼任国史馆纂修，私立正阳法学院、文化学院、台湾师范大学、中央大学、政治大学等校教授，历时近四十年。
生平著作甚多，计有《汲古新议》、《考铨丛论》、《骈文选注》、《楚望楼诗》、《藏山阁诗》、《楚望楼联语》、《楚望楼骈体文内篇、外篇、续编》等行于世。其中楚望楼骈体文内篇，为作者自述生平之作，其性质与自序自传略同，惟运思与文境更为灵活广阔而已。
先生之修齐治平观念，一本儒家思想，其身正，上行而下效，长子成中英，留学美国著名哈佛得哲学博士。

互动百科：http://www.baike.com/wiki/%E6%88%90%E6%83%95%E8%BD%A9
――――――――――――――――――――――――――――――――――――――――

楚望楼联语  目录

自序
卷首说明

（一）寿联
（二）挽联
（三）贺联
（四）赠联
（五）题志
（六）纪念
（七）集句

楚望楼联语自序

    载笔枢垣，衡文试院，与海内士夫时相晋接，酬应之作，遂以日蕃。四十年来，手撰联语，数近两千，可谓夥矣。然一毁於迁播，再毁於洪流，今所存者，特其四分之一焉耳。自维心力所注，虽不敢珍之若凤毛，亦不忍弃之如鸡肋，爰稍加订，持付人人，为工为拙，本非易言。或诟或誉，听之而已。
                    中华民国七十五年丙寅嘉平月成惕轩

卷首说明

    一、楚望楼联语，计分寿、挽、贺、赠、题志、纪念、集句等七类。
    二、凡一人兼具二类（如寿、挽联）者，今并存之。
    三、少数寿挽联上款姓字残缺者，概以“寿人”“挽人”二字括之，余仿此。
    四、撰联年月，因历时过久，无法详其后先，遂亦不复诠次。
    五、门人陈庆煌博士，曾为本联语作初步整理，并此致谢。

（一）寿  联

    祝总统蒋公中正七旬晋二
重瀛纪威凤来仪，道在东方君子国；
九域看贪狼尽扫，光腾南极老人星。
    祝总统蒋公八十晋八
民颂海东春，富寿有加，欣睹一夔臻上理；
道援天下溺，耄期无倦，行驱万马复中原。
    又
一柱障横流，仁不忧，智不惑，勇不惧；
千秋树私业，和无寡，均无贫，安无倾。
    寿何总监雪竹六十、孔参政雯掀七十
以法去害群马，以言救在泽鸿，议席戎旃，各有千秋光楚乘；
或闲钓东海鳌，或健射北平虎，心从耳顺，定教一例到彭年。
    寿于院长右任
辛苦为中华，双鬓早沾秦岭雪；
康强登上寿，九州还望傅公霖。
    寿张秘书长岳军
求之昔贤，在汉为萧曹，在唐为杜房，在宋为韩范；
岿然大老，其量若江海，其施若霖雨，其寿若冈陵。
    寿张资政怀九
金鉴佐中兴，燕国文章为世重；
玉觞歌上寿，鹤楼风月待公还。
    又
匡世以才，树人以学，华国以文章，岳岳不群，斯为楚宝；
怡情有菊，益寿有芝，承欢有兰桂，绵绵多祜，永纪王春。
    寿赵资政夷午
名通佛国三千界；
寿并衡山七二峰。
    寿许资政静仁
齿冠洛耆，望侔商皓；
书先人老，心与天游。
    寿杨资政亮功
元礼龙门百千士；
平仲狐裘三十年。
    【注】亮功先生、关西茂宗、淮南耆彦，迭任国立安徽大学校长、监察院监察使、考试院院长，望隆朝野、学究天人。狄L通九译之文，会昌著一品之集，兹逢九秩悬弧令旦，特就清德见於躬行，多士慕其风采者，缀为此联，用志钦挹。
    寿陈资政立夫
居裴公绿野，对魏国黄花，然与造物者游，意何远也；
阐周孔微言，距杨墨邪说，卓尔立生民之命，寿莫大焉。
    寿张副院长鸥
丹橘绛梅时节，碧鸡金马山川，天为降人豪，光赞中兴，豸阁廿年清望重；
明珠仙露词华，白鹤朱霞风采，世方尊国老，庆逢大耋，鸾觞四座胜流俱。
    寿黄院长少谷
鸿猷有光，作舟楫，作盐梅，作霖雨；
麋寿无极，如山川，如松柏，如冈陵。
    寿刘院长季洪
才高而敛，位显而谦，从太学以逮容台，五十年来，不更儒素；
身敬则强，心仁则寿，数良辰刚逢大耋，八千春好，定见河清。
    寿钱顾问公来
平生富革命精神，壮志远承钱武肃；
晚岁备中枢顾问，大年差比夏黄公。
    寿唐立法委员嗣尧
鸠杖望如仙，耆齿已超唐白傅；
龙门容续传，侠怀宁让鲁朱家。
    寿吴立法委员望
一德唯贞，藉议席诤言，毖筹桑土；
百年并寿，有璇闺隽侣，修到梅花。
    寿胡立法委员人沛
天锡耆年，有鹣比翼；
世尊清议，如凤鸣冈。
    寿钱监察委员韵荷
玮行比北宫婴儿，为国抒忠，更有高文耀彤管；
清宴傍西池王母，自天锡嘏，乍传嘉实熟蟠桃。
    寿邓立法委员鹤九
论交近四十年，翩其书记，早数元瑜，往事隙驹过，幕府英僚今大耋；
堆案逾三千牍，明悉朝章，宜咨伯始，遐龄仙鹤并，议坛耆彦是清流。
    【注】联中所称书记，谓主长官文牍及参预机务之人，与今代议异，曹子桓与吴质书：“元瑜书记翩翩，致足乐也。”
    寿高监察委员登艇
京国早传骢马避；
大年今与鬻熊齐。
    寿陈监察委员大榕
钟雁峰间气以生，志业嶙峋争岳峻；
谱乌府寿人之曲，履綦强健得春先。
    寿萧立法委员化之
藩国多方，盖合诗敦厚，礼庄敬，易贞恒诸德为用者；
杖朝有庆，请举日又新，月长圆，世滋大三语以寿之。
    寿任立法委员培道
一例坤贞，论育才之功，当令北宫婴儿敛衽；
三台春好，歌介寿之什，喜有东海麻姑侑觞。
    寿陈立法委员雄夫
清望豸冠尊，悬弧纪蓬岛春来，直跻一百廿岁；
壮怀龙剑在，归棹指蒋山青处，再举五十二觞。
    【注】陈氏豪於饮，曾一次累举五十二觞，并自信年寿能至一百二十岁。
    寿狄立法委员君武
新年蓬海鹤添筹，杖国春长，上齐九老；
明岁松江鲈作脍，还乡人健，重进千觞。
    寿杨立法委员一峰
牧民则惠，谋国则忠，文学特余事耳；
得莲之清，如柏之劲，君子其万年兮。
    寿马考试委员蕴华
扬历中外，逾三十年，鹏翼路方赊，来日勋名期魏丙；
歌咏台莱，为千万寿，鲲身春正好，并时仙眷数刘樊。
    寿周国民代表开庆
斯人具公瑾英姿，鲲峤联吟，喜亲芝宇；
来岁还汉家旧物，蚕丛揽胜，添醉桃觞。
    寿黄国史馆长季陆
令德世增华，独能兼颖川政事，叔度风仪，梨洲史识；
大年天锡嘏，更谁似仙眷齐麋，佳儿展骥，快婿乘龙。
    寿黄上将达云
环座颂台莱，千百觞，欣共举；
收京期李郭，十万剑，看横磨。
    寿成校长舍我
钟灵自衡岳诸峰，是劲士，是通儒，骥足骋修涂，作清议之干城，广新闻於寰宇；
介寿当豳风七月，曰古稀，曰今始，鹏溟开胜境，蔚芝兰其在室，粲桃李以盈门。
    【注】“曰今始”，用时贤“人生七十才开始”意也。

 寿高教授仲华
兼义理词章考据之长，纂述拟龙门，一例名山传世必；
揽蓬莱方丈瀛洲之胜，啸歌在鸿庑，百年仙眷占春多。
    寿林教授景伊
距辞而铎钟振响，标劲节而力锯失威，固知芸案披寻，属草不忘匡济略；
列高弟则龙象传衣，拥佳儿则骅骝跨灶，更祝兰闺静好，看花直到太平年。
    寿潘教授石禅
当圣言垂废之时，虔事黄君，以上接余杭君，薪尽火传，照海高文能载道；
於经术专精而外，别谙红学，并深通敦煌学，星钞雪纂，藏山盛业与延年。
    【注】石禅教授为薪春黄氏入室高弟，余杭君谓章先生太炎也。
    寿胡立法委员秋原
操三寸管，作万夫雄，清谈每薄王何，邪说必祛杨墨；
称五日觞，介百龄寿，鸿案长谐德曜，凤毛更蔚超宗。
    寿张教授太翔
白雪阳春有曲，美人香草有辞，精厥艺焉，道斯寓矣；
治繁理剧曰能，成德达材曰教，寿其世者，天必酬之。
    寿史教授紫忱
赓急就章，书先入老；
养无量寿，泉在山清。
    寿鲁教授实先
门无杂宾，惟接踵生徒，问子云奇字；
天锡难老，有等身著述，继湘绮高文。
    寿许社长君武
有白麟奇木雄文，昔号神童，今称佛士；
正紫蟹黄花令节，筹添海屋，觞侑宾筵。
    寿余教授少帆
杜门远万马兵尘，海上引年仙枣大；
展卷饶五羊风物，春来镌迥久藓臁
    寿张考试委员石农
蟾魄初圆，洛社三春宜介寿；
象贤有述，伏生九十早传经。
    寿杜社长负翁
明时唯礼修乐正是期，集群力共赞中兴，白水威仪光汉业；
吉日以人寿月圆为祝，俟百龄再歌难老，绿杨城郭醉扬州。
    寿林先生谷孙
跻大年最难，况曾壮志屠鲸，高文蔚豹；
食积善之报，请看佳儿展骥，快婿乘龙。
    寿吴先生述斋
莲座得春多，礼佛合臻无量寿；
萸觞添客健，看山直到太平年。
    寿金监察委员幼b
筚路功参开国早；
柏台春纪杖朝初。
    又
一时硕果重乌台，霜简绳奸，绣衣肃吏；
千丈长松挺黄岳，鸿钧转岁，鹤算添春。
    寿丁主席似庵
既武且文，今之羊叔子、杜元凯；
能书而寿，前有文征明、梁山舟。
    寿王资政云五
盐梅赞化，朴兴才，一老猷为殊卓卓；
著作如林，图书有府，百年名业自堂堂。
    又
於东阁嘉猷而外，富汪洋浩瀚之文，萤案夜生光，是能论同甫中兴，志茂先博物；
乃南维间气所钟，与山阜冈陵并寿，燕居天锡嘏，那用食安期仙枣，茹绮里灵芝。
    【注】云老常夜起写作，故以萤案为喻。
    寿王先生劬庐
沧海龙吟，诗律迈公安三袁而上；
布衣鸠杖，风格在香山九老之间。
    【注】劬庐为名诗人王家鸿先生别号，屡持英荡，偏富奚囊，与余在抗战时缔交，於浮海后重聚，良辰嘉会，秀句独多。今齿登九十，伉健逾恒，不殊畴昔。计距渝都初见之日，盖阅四十又二年矣，人以诗鸣，喜骊珠之有曜，月缘秋好，祝蟾魄之长圆。民国七十四年中秋前一日附记。
    又
威弧与秋月同悬，数蟾兔亏盈，曾阅瀛寰多少事；
高咏以浣花为则，对鱼龙寂寞，再赓诗史百千章。
     寿张先生鲁恂
既富既教，驱彼犯圉豺狼，从知循吏弘施，直合荆公都保法，管氏牧民篇为一；
作舟作霖，付之过庭g凤，若数耆贤晚福，盖并涑水独乐园，香山九老会而三。
    寿梁董事长均默
少日为神童，中年为良相，晚涂为硕学弘儒，粤海地钟灵，威凤一时推间出；
荩猷在枢府，教泽在胶庠，余事在书林诗苑，梁园春不老，明蟾百岁祝长圆。
    寿张院长道藩
东来炎徼国魂苏，此老平生，有博浪铁椎，曲江金鉴；
西望黔灵山色好，他时介寿，更芦笙十万，珠履三千。
    【注】联中用博浪椎事，盖以先生少日参预革命大业，意兴豪迈，情志激昂，差与子房为近也。
    寿陈先生定山
范蠡一舟，张华千乘；
蒙庄为蝶，老子犹龙。
    【注】定山先生八旬弧旦，敬以十六字缀为联语，赞厥生平，一谓治生有道，二言博学多通，三喻旷逸不羁，四祝健康长寿，至琼枝绕膝，玉镜留春，则备见时贤介眉之什，兹不赘云。
    寿陈先生迟庄琴楼两昆仲
棣萼耀清班，伯氏吹埙，仲氏吹篪，各有鸿文动僚u；
桑弧纪多寿，八十曰耋，九十曰耄，还添鹤算到期颐。
    寿熊教授翰叔
举案有贤匹，荷薪有令子，立雪有高材，百劫成不坏身，健征龙德；
劝学若荀卿，卫道若退之，能文若永叔，千觞介无量寿，欢溢@堂。
    又
弓裘绍述，视河东三凤有加，卓尔诸郎，何止经传秦伏胜；
杖履婆娑，喜海上七鲲无恙，岿然一老，正宜赋续鲁灵光。
    寿黄先生君璧
明时黄绮隆天爵；
旷代丹青蔚国华。
    寿陈部长雪屏
茅茹选俊，朴兴才，宜多士颂其寿考；
橘叟一枰，蕉天万纸，问何人擅此精能。
    寿陶立法委员希圣
雄论裕经纶，曰齐国海山，汉家盐铁；
遐龄乐清旷，有渊明菊径，宏景松风。
    寿黄副秘书长伯度
纶扉绩茂，秘阁官清，视成都八百树桑阴，无惭廉介；
海屋春融，宾筵酒美，藉王母三千年桃实，为祝康宁。
    寿万主席武樵
戟门桃李粲三春，溯国老华勋，有郡列甘棠，营连细柳；
锦阁凤鸾添百福，数天伦乐事，正欢承骥子，笑索麟孙。
    寿彭教授郁文
著书得美人香草之遗，百万言都付梓；
寿世以王母蟠桃为纪，三千岁一开花。
    寿王监察委员德斋
若朝阳鸣凤之著於时，一德不逾闲，乌府柏枝标劲节；
有博士分羊以隆其养，诸生同介寿，鲤庭桃李发新阴。
    寿沈部长鸿烈
赞天人业，兼文武资，荆山灵秀挺雄才，洵不愧杨仆楼船，九龄金鉴；
以寿世心，为养生术，蓬岛婆娑臻大耋，更那须安期仙枣，四皓神芝。
    寿龚先生孟希
并时推幕府雄才，猿臂声名辉战史；
余事作骚坛健者，鲲身风月侑吟觞。
    寿姜立法委员伯彰
徽承尚父千秋远；
寿并匡山五老高。
    寿张立法委员明诚
稷下昌言，早推物望；
洛中高会，宜冠耆英。
    寿刘国民代表怀园
西鹃再拜，早厉艰贞，载笔许昌诗，吟向锦官城好；
东鲽双谐，齐登耄耋，还乡看作伴，寿同金佛山高。
    【注】刘氏为四川人，其故里有金佛山。
    寿勉之先生
国当有凤鸣岐日；
人是非熊钓渭年。
    寿李监察委员印农
柏府霜严，望隆溉治；
蓬山春好，寿并顼。
    寿鲁立法委员若衡
文如八百里洞庭，波澜不歇；
天予三千年桃实，岁月常新。
    寿萨立法委员孟武
寿世枣梨光，朝杖宜尊人八十；
当春桃李盛，公门早铸士三千。
    寿阮厅长毅成
江南种召伯甘棠，四十专城，早称贤牧；
海上食安期仙枣，百年行乐，且作词人。
    又
家有白眉宏继述；
天留青眼看升平。
    寿简先生亦珊双寿
梅花人日双鸠杖；
柏酒宾筵万兕觥。
    寿朱局长玖莹
兼文学政事之长，悬鞭则化洽鹭江，染翰则名高鲲峤；
以人纲国维为念，淑世当道弘鹿洞，葆躬当寿过龟堂。
    又
幕府久声名，及赋专城，桑下迭传驯雉绩；
璜溪同寿考，即论余事，案头纷拥换鹅书。
    寿丁先生涤凡
诒谋见双骥腾骧，杖朝人健；
觅句对七鲲浩渺，望海楼高。
    【注】筑有望海楼，以为吟眺之所。
    寿卓先生补林
缘天书好，黄绢辞工，操翰早成千载业；
碧海春回，翠m人健，侑觞齐诵九如篇。
    寿张考试委员默君
於咏絮颂椒而外，弘衍心传，推船山一家言，说横渠四句教；
当佩萸簪菊之先，乐介眉寿，分陶公九日酒，醉王母万年觞。
    寿何主席雪竹
勤宣筚辂，上承楚国遗风，悬思梅落江城，定有穷黎知爱树；
采曜桑弧，生与田文同日，喜见榴开海屋，纷於大耋报添筹。
    寿陈先生含光
分泰山北斗万丈光芒，吏部鸿文，维公克企；
是绮里东园一流人物，汉廷鸠杖，异代同荣。
    寿程教授旨云
作育视赵江汉为多，教何广也；
著述与程瑶田相埒，寿亦如之。
    寿秦主席绍文
来年看节钺重膺，登岱岳千寻，扫齐烟九点；
吉日举壶觞为寿，对官梅初放，歌人月双圆。
    寿郑教授曼青
艺林继起多才，环德门逾三玉树；
瀛海归逢稀岁，庆生日共万荷花。
    寿魏处长绍征
先生是江汉英流，有笔如桶，文成玉案人同寿；
令子膺枢垣显秩，自公退食，膳进兰陔日正长。
    寿李先生静园
世葆先芬，通犹龙一经，诵倚马万纸；
天贻晚福，拥雏凤四座，对圆蟾九宵。
    寿罗副院长志希
摄游踪心影於诗歌，撰述之工，岂惟白话；
为民主科学而奋斗，古稀虽届，仍是青年。
    寿陈立法委员顾远
采笔富鸿篇，数十年议坛建策，讲舍传薪，共羡读书兼读律；
仙筹添鹤算，三千客珠履生光，瑶觞介寿，高歌如阜复如陵。
    寿贺教授仲烈
学有成，传马帐，书无价，敌羊裙，清望允孚，匪阿私好；
门以外，谢六驺，陔之南，萃三凤，老怀弥适，宜致修龄。
    寿王社长亚明
豪情於叱驭可征，万里长驱，总角有交多任侠；
晚计与盟鸥相狎，一椽偕隐，齐眉无恙到期颐。
    寿王教授质庐
佳句出炉锤，一鹤鸣皋诗格隽；
稀龄增矍铄，七鲲观海岁华新。
    寿林先生策勋
振其弘业，泽彼大群，宜齐嵩华无疆寿；
闲寄巢居，静谙园趣，直比羲皇以上人。
    寿许副秘书长静芝
卅载府中趋，绩懋忠勤，缄口不言温室树；
七旬身更健，天贻福寿，纪年应比漆园椿。
    寿张先生惠康
於薰风中祝难老；
有井水处歌其词。
    寿阮先生诚甫
令绩著榆，曰讲席，曰报坛，曰航业；
大年乐衡泌，是义人，是志士，是天民。
    寿江教授e生
斯人具南山隐豹之姿，学道黄石，工词似白石，能轻万户虎符，且类贯云石；
晚岁与东海闲鸥为侣，遭时异梅村，治生胜茶村，相祝百年麋寿，还祸朱强村。
    寿李教授侠庐
鸠筇待续清游，胜境难忘，葛岭烟霞严濑月；
凤纸频宣忠悃，前修可企，稼轩词句放翁诗。
    寿陈先生季硕
东坡以笑骂为文章，如子鸿篇，正堪嗣响；
西湖有空骱醚趟，异时鸠杖，定许同游。
    寿陈监察委员访先
杖国炳英姿，逢辰庆七秩年华，争趋柏府；
收京宏寿宇，来岁对八公山色，再进桃觞。
    寿易国民代表大德
当代议坛高，能以万言为国寿；
平生诗句好，固知双井是乡亲。
    寿张先生我风
清望坫坛高，鸣世早闻冈哕凤；
耆年腰脚健，还乡那用杖扶鸠。
    寿韦教授蒹堂
从军少日，作赋名都，差许登楼拟王粲；
问年甫强，得时则驾，未应学圃老樊迟。
    赠张教授亚V
曰艾岁华新，万仞鹏抟云直上；
如珠庭树盛，百年燕喜日方中。
    赠陶先生寿伯
大耋齐眉，拥庭前三玉树；
春风得意，粲笔底万梅花。
    寿刘秘书长先云之母卢太夫人
持龚黄名绩，以慰亲心，子舍善承欢，棠荫早随慈荫远；
数荆楚岁时，恰逢春首，辛盘欣介寿，婺星长共寿星明。
    寿谢母（鸿轩代表之母）童太夫人九秩
谢庭秀挺三珠树；
淮海光添一婺星。
    寿萧委员青萍之母林太夫人
阅世若雪柏霜筠，久则弥光，宜与天姥麻姑并寿；
满庭皆芳兰玉树，溯其所自，请观机声灯影之图。
    寿  人
    凡寿联前姓字残缺不明者，概以寿人二字括之，分列如次：
    男
钓鳌承百代高风，宜家学递传，一样青莲诗好；
称兕值重阳令节，喜宾筵同醉，四围黄菊香清。

言万千如纶，所职与陆宣公为近；
岁五十曰艾，其诗视高渤海尤工。

治生踵陶令高风，五十亩种粳，五十亩种秫；
介寿借庄生吉话，八千岁为春，八千岁为秋。

清辞郢雪，妙笔江花，其人不可及也；
耆齿渭熊，佳儿池凤，盖天所以酬之。

张仲以孝友入诗篇，海屋传看，宛对骊珠中夜出；
桂林有山水甲天下，珂乡在望，行教鸠杖好春回。

来岁卜莺迁，补衮明庭才不忝；
良辰歌燕喜，含饴广座乐何如。

调锦瑟五十弦，晚岁弥增鸿案敬；
写修篁千万个，高标恰称豸冠清。

半山文卓，双井诗雄，落落辈流稀，ぴ宸锍俏抻肫ィ
东县春回，南州人寿，翩翩腰脚健，看花鸠杖不须扶。

和羹作传相梅，穆穆四门，曾辉玉节；
举酒对陶令菊，年年九日，喜醉弧觞。

传世紫阳家学盛；
杖朝黄发岁华新。

圆峤岁华添鹤算；
曲江风度重鸿枢。

文许蟹行工，博观何止甲乙部；
寿添鸿案永，新咏争传丁卯桥。

周岳生申，维嵩极峻；
商芝瑞汉，与国同庥。

气蔼春和，诗争秋劲；
堂迎野绿，座颂嵩高。

宦海曾经，闲鸥阅世；
诗城堪隐，玄鹤齐年。

才智轶群，早以白眉蜚令誉；
老成谋国，更於黄发裕嘉猷。

合力济明时，梓舍才推三凤盛；
齐眉登大耋，华堂春占七鲲先。

筑遗山野史亭，多文为富；
绾通德同心髻，美意延年。

祛蠹书丛，钓鳌海曲；
灵龟寿永，雏凤声清。
    女
春郊听万户农歌，国倚贤郎，同申燕喜；
海屋纪八旬母寿，天诒晚福，以报乌慈。

贤母具饥溺怀，惠溥青囊，宜添鹤算；
佳儿皆琬琰器，欢承绛幔，允遂乌私。

戏彩子能贤，去日曾对陶母；
称觞春不老，明年当进武昌鱼。

（二）挽  联

    挽陈副总统辞修
自黄埔建军伊始，密赞机衡，磐石屹无移，宜其为苍生安危所寄；
举青田诚意相方，交辉名业，大星惊忽陨，何以纾元首宵旰之忧。
    挽吴资政稚晖
与闲鸥野鹤为邻，轩冕谢殊荣，让德差同吴季子；
极奔骥怒猊之妙，缣缃宝遗墨，工书直比李阳冰。
    挽赵资政夷午
惟公具九牧声华，对晚节黄花，独与天龙宏慧业；
诸子皆一时秀杰，数故家乔木，还看琴鹤衍高风。
    挽钮资政惕生
试院记相从，为五百完人冢制联，曾邀俊赏；
仙槎嗟不返，愿千万革命军破贼，早慰遐灵。
    【注】中华民国五十四年十二月二十三日，总统府资政钮惕生（永建）先生，以疾卒於美邦纽约旅次，耆彦凋零，曷胜怆惑。先生曩任考试院副院长时，不佞适参院事，一日为山西五百完人冢撰联，先生阅后，於纸尾亲书百许字，备至称许，且谓惟五百完人始足当此云云。虚衷好善，并时所稀，殊可敬也。年来虽卸官守，阅耄龄，侨异域，顾未尝一日不以反攻复国为念，充国之言兵事，概当以慷。放翁之眷中原，老而弥笃，今枫林月黑，鹤驭无归，蓬海波清，鼍梁待驾，深冀我三军壮士，早传渡海之捷音，藉慰在天之灵爽焉。
    又
毕生岁月不曾闲，是革命人豪，亦匡时国彦；
曩日风规仍宛在，对召公棠舍，念晏子狐裘。
    挽许资政静仁
年逾九十，望则视伏胜尤高，溯甘棠听政，英荡修盟，扬历极清华，垂老仍参夔契席；
节近重阳，公又继韬园而逝，怅萸佩无灵，薤歌载唱，山邱正零落，撩人偏送鲤鱼风。
    【注】静老於今岁重九前夕作古，而贾煜如资政易箦之辰，则为民国五十九年重九前三日也。
 挽居资政觉生
义旗树江汉先声，任学生军统领，作革命党前驱，赫赫风云，开国相看几元老；
文字见秀才本色，谱齐天乐十章，撰行役吟三首，拳拳名教，盖棺无愧一耆儒。
    挽张资政怀九
炳灵江汉，弼建新邦，立朝总风度推公，余事孤鸿传雅咏；
比迹绮黄，默匡宏业，华国以文章许我，平生一鹗负深期。
    【注】民国四十九年九月，考试院第三届院长暨考试委员就职典礼，先生奉总统蒋公命，莅院监交，致辞时，承於不佞盛加奖饰，语见考铨月刊，兹不录。
    挽于院长右任
旷怀非于定国所能，荣逾华衮，朴若布衣，觞咏接孤寒，那复门风矜驷乘；
同里继李卫公而起，胸抒雄谟，手光旧物，鼎钟铭阀阅，固应海客陋虬髯。
    挽戴院长季陶
惟公先天下而忧，至计系安危，衡文礼佛都余事；
更谁教国人以孝，遗徽在伦纪，正俗经邦此大原。
    又
是儒家本来面目，作先觉觉后工夫，选士树宏规，开国得人称最盛；
与菩萨同一心肠，为自利利他功德，舍身完夙愿，生天成佛更何处。
    挽莫院长德惠
病榻揭遗言，公所为没世难忘，是长白家山，炎黄国祚；
岩廊亲雅范，我欲举昔贤相况，曰隆中宁静，柳下宽和。
    挽孙院长哲生
当蟾兔明灭间，哀音骤至，记七年掌院，叹今夕骑箕，正中秋之后二日；
於夔龙勋业外，清望尤高，洞百国宝书，操连番玉尺，是北斗以南一人。
    挽谢院长冠生
薄俗化祥刑，赓爱树美谈，都下早传司寇绩；
高文挥健笔，数临池余事，坊间犹见擘窠书。
    挽田院长炯锦
国渐老成稀，天道茫然，又弱秋官大司寇；
云仍西北翳，耆英渺矣，那堪春望古凉州。
    挽程副院长天放
领棘院近十年，看凤翥瀛洲，藻鉴不曾遗李豸；
别蓬山才半月，叹鹤归华表，庄容无复观伊川。
    又
皎皎南天片月，永鉴丹心，领棘院近十年，多士云兴，方企沧溟鲲转化；
迢迢西海灵槎，骤传噩耗，别蓬山才廿日，长空雨泣，剩看华表鹤归来。
    挽张副院长维翰
凫舄临民，勇祛帝制，豸冠匡国，清厉官常，余事托高吟，名重坫坛还下士；
鹤觞介寿，曾许芜辞，鸿著汇刊，且征拙序，平生叨夙契，交深翰墨直忘年。
    又
禀碧鸡金马灵秀以生，於品则圭璋，於文则珠玉；
当风虎云龙经纶之会，在国为柱石，在党为干城。
    挽李部长寿雍
雅座偶趋陪，独以谈艺谈玄为乐；
平生多智略，未竟作霖作楫之才。
    挽钱院长思亮
综古今学术之精研，会广鹅湖，论宏虎观；
为作育英才而尽瘁，家荣宝树，国蔚菁莪。
    挽陈顾问仲经
逸躅寄g行，最难大隐兼中隐；
哀音传雁阵，不道元方哭季方。
    挽吴厅长兆棠
岁运今在辰，不道龙蛇成恶谶；
年华甫周甲，遽嗟骐骥辍修涂。
    挽张副审计长国维
维君赞一代宏规，簿籍钩稽，未许蠹侵妨上计；
有子为五经博士，箕裘绍述，固知燕翼本诒谋。
    挽包馆长遵彭
万卷驱r，君曾邃於史；
一朝赋f，天竟靳其年。
    挽刘参议孝推
传家采笔，已看光粲孤星，定知盐絮清才，继述异时添凤藻；
贡君玉堂，幸未目迷五色，所惜齿才余论，吹嘘无力上鹏霄。
    【注】刘君孝推，山东沂水人，性行纯笃，劬学有成。民国四十年，应普通考试及格，翌年，复应高等考试及格，其时余与张默君、陈含光、沈刚伯诸先生，同典国文科目，而台湾师范大学高笏之主任，适受聘为高考国文组襄试委员，一日在闱中语余曰：顷得一卷，文既雅驯，字尤端秀，他日撤弥封后，幸示知其人姓名。余应之曰唯唯，及揭榜，君果获隽。主事者以前语告君，乃往谒高氏，承赠法帖甚多，一时传为佳语。君善诗词，兼工骈体文，六十三年以所著轩鹤轩诗，膺中山文艺基金创作奖，时论翕然归之，以为无愧无色也，比岁任总统府参议，为前总统严公司笔札，昕夕维虔，罔敢自逸，方冀镎藕柙澹咏歌中兴，而噩耗骤传，年寿遽止於止。不亦大可哀乎，君本病肾，又为街车所伤，於六十九年十二月三十日谢世，春秋六十有七，女兆昌，能承其学，现肄业国立台湾大学外文系，尝撰杂文及长短句，斐然可观，识者目为才女云。
    挽沈参议开暹
枢府记初逢，温树不言知谨密；
旧人惊渐谢，紫薇重对感萧疏。
    挽刘县长扫棘
种河阳满县花，曾传治谱；
招湓浦旧时月，为吊羁魂。
    挽吕处长梦蕉
归梦阻东阳，元畅楼荒成隔世；
吟声赓北宋，紫微诗好有传人。
    挽曾处长望生
骥枥委残年，剩相如卧病身，耿耿君犹忧国步；
鱼书贻隔日，携谢I惊人句，茫茫我欲叩天心。
    挽王馆长凤喈
隔湘水一方，兰芷含愁，已矣不回羁客棹；
少康成四岁，龙蛇应识，伤哉未定礼堂书。
    挽刘立法委员启瑞
读书击剑，友光黄间异人，鸿抱世谁知，表微合待东坡笔；
广座明灯，话江淮中遗事，麈谈今不再，感旧难忘北海樽。
    挽师立法委员连舫
开国重巍科，看长安一日花，籍甚声华谁与并；
稽天伤巨浸，问辽海千年鹤，劫余城郭近何如。
    【注】先生字豫川，合江省人，民国二十年第一届高等文官考试及格，其时年才二十有二耳。
    挽彭立法委员醇士
倚马文工，换鹅书好，少游曾预英流，更看耄齿谈玄，卫d神清犹曩日；
镜鸾影并，庭凤雏添，怛化应无遗憾，只惜灵区堕劫，匡山头白负归期。
    【注】高安彭醇士先生，楚畹崇兰，天衢威凤，诗文书画，无一不精，昔郑虔有三绝之称，而先生宜膺四绝之誉，孰谓古今人不相及哉，音徽既渺，党类同嗟，援笔缀辞，不胜於邑。
    挽洪立法委员炎秋
绛帐树清声，人望所归，遂以谠言参国是；
青箱承旧业，父书能读，固知文学本家传。
    【注】十年前，识炎秋教授於高闱阅卷之时，承以其尊翁弃生先生骈体文见贻，风格雅近北江，真可谓海东麟凤也。
    挽陈监察委员恩元
忘身奋虎旅雄威，藤峡曾闻群盗扫；
屈指数乌台耆彦，桂林又叹一枝摧。
    【注】晋书郗诜传：“臣举贤良，对策为天下第一，犹桂林之一枝，昆山之片玉。”联中借用其事，以陈氏曾任桂林市长也，又藤峡即断藤峡，在广西桂平县西北。
    挽李监察委员梦彪
别才旬日，记曾假越缦残编，把卷我重来，仙驭已归蓬岛鹤；
求之昔贤，差足拟都亭故事，埋轮今不起，啼声怕听柏台乌。
    挽萧监察委员一山
懋修名业，孰与比伦，草檄在柳营，司宪在柏台，传经在槐市；
略举生平，公应无憾，同栖有凤侣，趋庭有骥子，鸣世有鸿编。
    挽查考试委员良钊
为难弟之兄，义笃_原同御侮；
寓嘉言於教，泽遗鲲峤有传薪。
    挽谢立法委员仁钊
樽俎折冲频，清议如闻冈凤哕；
死生俄顷耳，长戈难挽隙驹回。
    挽王监察委员赞斌
伉健绣衣身，余事能精五禽戏；
峥嵘横槊气，平居时作老龙吟。
    挽乔立法委员鹏书
议席子能贤，余事为文，别有笔花璀璨处；
宾筵秋共醉，旧游如梦，更无杯茗笑谈时。
    挽王立法委员化南
越敌垒以宜国威，雪窖冰天，气何凛冽；
有党碑长峙瀛表，青林黑塞，魂兮归来。
    挽陈立法委员念慈
真趣寄濠濮之间，老去师丹，浑忘近事；
直声动淮淝以下，上希孝肃，犹见遗风。
    挽张委员镜影
饬法树清声，岂容仕版污三蠹；
强身谙妙术，曾见风檐戏五禽。
    【注】张氏曾任公务员惩戒委员会委员，善强身术，某岁高闱阅卷时，曾为余亲演五禽古法。
    挽杨立法委员一峰
当国难中克显忠贞，其义以管仲攘夷、名践复仇为大；
於言责外不忘纂述，所诣在香山乐府、柳州游记之间。
    挽贾考试委员宣之
遭逢绝异屈灵均，如何五日刚临，也共累臣归地下；
纂述方期郑渔仲，不道一编未竟，遽嗟书种谢人间。
    挽卢考试委员逮曾
大海沸波涛，问骑鲸安往；
小园剩花木，记题凤曾过。
    挽张考试委员默君
伯姬无其寿，茂漪无其位，木兰良玉，无其文采词华，只身看众美能兼，彤史所征，允推间出；
革命本乎诚，选士本乎公，建策陈言，本乎湛思达识，垂死叹两京未复，湘灵如在，定佑中兴。
    挽钱次长公南
嘉绩纪邮传，早有声名闻日下；
耆年伤旅泊，料应魂魄恋江南。
    挽温大使源宁
奉使纪浮楂，早遣天骄识麟凤；
抡才忆围棘，曾同伯乐辨骊黄。
    【注】曩岁外交人员特考，曾数共先生典试，故下联及之。
    挽黎参政邵平
碧海滞归舟，万里翻惊骑鹤骤；
黄庭传妙笔，一经微惜换鹅迟。
    【注】黎为湖北黄陂人，工书法。
    挽熊主席天翼
列郡纪宏施，种湖上甘棠，南国早传开府绩；
殊乡伤永逝，检箧中旧草，北屯曾和卜居诗。
    【注】天翼先生，曩岁曾以北屯卜居诗属和，旋荷嘉招，宴谈甚洽，市楼一别，三易秋星，薤歌随腊鼓俱来，隙驷与尺波不返，缄辞寄挽，可胜哉。
    挽戴国民代表天球
清议重弘枢，八十高年同渭水；
精魂依故宇，二分明月是扬州。
    挽李国民代表侠庐
譬牛刀小试其才，豪气未除，座上每酣文举酒；
负马革前驱之志，壮怀安寄，箧中还剩放翁诗。
    挽黄国民代表天鹏
尝胆预明时，鸿议待纾黔首厄；
同心得嘉耦，凤仪已许白头偕。
    挽赵主委孟完
云龙道洽，琴鹤风清，世方以和羹补衮相期，讵料玉棺自天而降；
楚筚开荒，骞槎致远，我欲为堑海移山作颂，忍听蒿里谁地之歌。
    又
威凤其德，良骥其才，宜斯人荷雨纪非常之遇；
归马於山，放牛於野，愿来者赓百年未竟之功。
    挽陈主席大庆
棠荫话鲲瀛，看比户熙春，遗爱犹存开府地；
芜辞愧燕许，纪长桥跨海，不才曾是捉刀人。
    【注】陈氏曩主台湾省政，实事求是，悃衔藁，为台民所称颂，当澎湖跨海大桥落成时，余代撰纪念碑文，承两度致函称谢，余复书有云：“如玉之音，忽来於空谷，不花之笔，乃润以廉泉”，盖纪实也。
    代挽王上将之钟
八公草木震威声，拒胡虏以障青徐，铁血铸孤城，壮烈岂在张睢阳之下；
万古梅花表芳躅，登岷山而望淮海，衣冠峙双冢，精魂应与史阁部为邻。
    代挽戴将军安澜
此役自马援南征而后，足令铜柱增光，天声扬大汉威灵，古有名将，今有名将；
问谁挫虾夷西犯之锋，直向铁关鏖战，热血为神州挥洒，成亦英雄，败亦英雄。
    【注】戴死於镇南关抗倭之役，其战处曰铁关。
    挽阙将军汉骞
旧帙葆香芸，诗礼已培佳子弟；
寒泉荐秋菊，风云空忆故将军。
    挽胡上将伯玉
孤楫击长淮，直令狂寇无归，血溅江花红几许；
大旗悬太武，都道将军不死，手栽营柳绿千行。
    【注】太武，谓金门太武山也，将军驻节金门，固圉歼敌外，复锐意建设，造福地方，遗爱在民，比於羊杜。
    挽杨主席子惠
汗马茂前勋，齿近百岁，心雄万夫，公真不愧杨家将；
只鸡招近局，春暖四筵，潭深千尺，我亦难忘稻子园。
    【注】杨氏常於稻子园寓庐为粥会雅集，园在新店青潭旁，颇具林泉之胜。
    挽李将军炳仁（弥）
万众揭竿处，往事差侔铜马帝；
廿年枕戈待，归心竟负碧鸡山。
    【注】数年前，识将军於莼老弧觞座上，曾接杯酒之欢，没陆未还，强弓先委，骤闻噩耗，为之黯然。
    代挽朱将军一民
少日起东南，曾与萧曹同佐命；
浮云黯西北，愿生韩范再安边。
    代挽郭司令悔吾
海上迓旌旗，听夹道欢声，曾来竹马；
江南念涂炭，知九原遗恨，不仅莼鲈。
    挽乔教授大壮
数春风词笔，独擅妍华，柳永遇何穷，井水千秋应有恨；
听霜夜钟声，顿成凄楚，姑苏潮正落，江流一碧总无情。
    【注】乔氏工词，历主大学讲席，晚遘艰屯，过苏州投水死。
    挽沈教授兼士
经师难，人师尤难，问子卿消息如何，曾共胡羝淹朔雪；
秋声作，筑声不作，念燕市萧寒特甚，可堪越鸟眷南枝。
    【注】兼士浙江人，抗战时，身陷北平，艰贞不屈。
 挽周校长鸿经
所病在膏肓，极蓬莱方丈之遥，竟无灵药；
平生宏著述，继周髀算经而后，卓有新编。
    【注】周於数学造诣极深，以癌症病逝美国。
    挽戴教授君仁
课士卸皋比，直令槐市春无色；
研经粲鸿制，兼有梅园句最工。
    【注】令读平声。
    挽李教授渔叔
蕉窗执手，谓臣精已亡，渺渺乡愁，那堪病肺孱躯，更在茂陵秋雨外；
蒿里招魂，叹书种将尽，茫茫灰劫，差幸呕心秀句，早收昌谷锦囊中。
    【注】民国六十一年八月十二日，湘潭李君，以疾卒於石牌荣民医院，得年六十八岁，绛帐低垂，泣闻弟子，黄垆独对，望邈山河，爰濡泪缀辞以哭之曰，浩浩邺侯之架，已蜕仙r，迢迢衡岳之云，不回征雁，嗟我渔叔，其竟中寿而摧，一瞑不视耶，自来蓬峤，频接兰言，佳节佳辰，或飞觞而共饮，某山某水，时蜡屐以偕游，闲话平生，亦商旧学，槛外之蕉阴未改，瓯边之茶味犹甘，固知历块过都，骅骝曾跃於千里，岂谓生天成佛，鸾鹤遽翔於九霄，空谷重来，逝川莫挽，向时邻笛，都成呜咽之声，落月屋梁，但见凄凉之色，斯人不作，有恨如何。
    挽卢教授声伯
宫墙L笛，得吴霜卢饮虹一脉之传，从者数千人，雅调能赓杨柳岸；
诗会停杯，继彭素庵姚味笋诸公而逝，伤哉重九节，清吟不共菊花天。
    【注】江右卢声伯（元骏）教授，夙工词曲，妙解宫商，为长洲吴瞿庵先生再传弟子，旅台二十余载，都讲各大学，并主政治大学中文系颇久。嘉惠来学，有声於时，家住木栅指南宫下，每当晨光熹微之际，辄率诸生揣摩曲调，研习词腔，豪情云上，逸兴飚举，引吭高唱，响彻林皋，不啻众仙之咏霓裳，郢客之歌白雪也，窃谓中土韵文，素重音节之美，凡短长高下，抑扬顿挫，必皆宣之於口，验之於声，始克曲体其妙，声伯现身示范，振斯道於举世不为之日，使仙音法曲，渐洗尘嚣，大吕黄钟，兼宏雨化。可谓有功艺苑，无忝人师者矣，故特表而出之，俾世之习中土文学者，知所取镜，而於古人声入心通之说，一加意焉，声伯又为中华学术院华冈诗学研究所委员，今岁重九登高，吟筵莫赴，客馆旋捐，桓景遘灾，竟乏囊萸之效，山阳重过，但闻邻笛之声，回首旧游，岂胜呜j。
    挽赵校长龙文
试诸生以周官司之能，蕊榜频登，允征善教；
尊圣学於论语当薪之日，芸编不废，终挽横流。
    挽黄大法官正铭
一病早辞官，槐市剩看遗富；
廿年同校士，棘闱渐感旧人稀。
    挽戴校长运轨
盛业续南雍，筚路更开无尽境；
新知衍西学，蓬山今有再传人。
    挽杜校长元载
树人从政，并见修能，记播越相逢，曾听啼鹃当蜀道；
望岳怀乡，竟成遗恨，知精灵不昧，定随归雁到衡阳。
    挽胡教授耐安
轶事独能谙，新成壬父湘军志；
修名应不朽，上拟遗山野史亭。
    挽屈教授万里
浮海望齐烟，定知故宇萦怀，曲阜春风钟阜月；
传经昌汉学，更有高文华国，灵均骚赋大均诗。
    【注】齐烟，见李贺诗：“遥望齐州九点烟”，谓九州也，非指山东，以下以汉学对之，盖借用耳。
    挽徐教授复观
缔交在卅载之前，记斗室徘徊，君方叹凤思玄圣；
问齿推十年以长，数名山纂述，我自雕虫愧壮夫。
    【注】民国三十三年，复观任军委会联秘处副处长，余供职国防最高委员会，距渠办公处甚迩，暇常相见，见辄谈诗，是为余识复观之始。
    挽蓝教授荫鼎
烟月如新，竹树如新，万纸唤春回，推韦偃画牛兼擅；
人民犹是，城郭犹是，一庐看鼎立，料令威化鹤重来。
    【注】廿四年前，淡江文理学院主事者，邀游淡水，始识蓝先生於宾筵之中，嗣承约观鼎庐所藏器物，一诺经时，间未及践，隙驹迫於尘鞅，园鹂隔其好音，网川画图，剩萦心目，黄垆咫尺，顿邈山河，兹缀挽辞，盖不胜其物是人非之感矣。
    挽宾教授默园
壮抱负风云，百尺有楼余晚悔；
遗篇托忠爱，九原无憾是中兴。
    挽鲁教授实先
三舍早传经，旁及龟文，能为读书留种子；
一廛同托命，晚虚鲤对，最怜扶病有衰亲。
    挽袁教授帅南
一字抵千金，曾从词苑留真赏；
孤吟伤九日，不共秋篱对晚芳。
    挽郑教授曼青
萃多艺於一身，髯也绝伦，讵意霎时歌薤露；
逾稀龄才五稔，天乎不吊，可堪生日问荷花。
    挽罗考试委员佩秋
校士木栅，课士华冈，侨札偶相过，百步村邻通缟；
识君南泉，哭君东海，膺滂定谁是，卅年人事感沧桑。
    【注】白居易诗：“村邻何萧条，近者无百步”。
    挽陈教授迈子
佳节负重阳，世劫不因萸佩解；
浮生嗟一梦，诗人竟以桂冠终。
    挽蔡教授爱仁
百岁光阴驹过隙；
一生文采豹留皮。
    挽汪教授t成
致用在读律读书，磔鼠辞严，雕龙辩敏；
继志有佳儿佳女，神驹价重，雏凤声清。
    挽萨教授孟武
直道正辞，为多士所敬；
涵今菇古，成一家之言。
    挽周中将琥彝
负笈历两大洲，嗟壮志未酬，竟孤负书生燕颔，海客虬髯，将军猿臂；
结邻互十余载，溯前尘如梦，最难忘灯火秦淮，烟波湓浦，风雨巴山。
    【注】周氏美风仪，故有燕颔虬髯之喻。
    挽万社长克哉
清议动江城，无冕足当王者誉；
丹心照瀛海，盖棺不负党人身。
    挽曾社长今可
珂里失归期，太息匡庐仍堕劫；
骚坛传秀句，谁云子固不能诗。
    挽邱主笔南生
几辈识西江，贻我编余画竹；
斯文在东海，怜君采笔罢生花。
    【注】君曾以陈芷汀先生画册见赠。
    挽杨秘书有壬
处冀北马群中，飞腾未遂风云志；
有关西鸿训在，清白能为仕宦光。
    代挽胡先生商彝
绿蚁记消寒，问九老年华，洛社耆英推最长；
黄鸡惊断梦，数并时科第，贞元朝士叹无多。
    又
壮为循吏，老作经师，浮海寄仙槎，记虎酒龙争矍铄；
重过黄垆，空搔白首，招魂怀故国，碧鸡金马怅迢遥。
    【注】胡字华农，云南人，逊清末叶进士，上列二联，一代贾煜如院长作，一代九老会同人作。
    挽陈副秘书长布雷
人每以燕许拟公，实则机务频参，功符内相，鞠躬尽瘁，事类武侯，勋名让青史安排，诚开衡岳云，清饮建业水；
我方冀夔皋再世，岂料高丘寥廓，哀并灵均，沧海横流，叹深尼父，心血为苍生呕尽，国逢我难日，天陨少微星。
    代挽张委员静江
卜式羊何足道哉，兴国毁家，蓝筚有功归信史；
缑山鹤渺然去矣，抚今怀旧，海天无际寄哀思。
    挽陈先生含光
逝矣孝廉船，数江关词赋，淮海风流，今日真成广陵散；
凄其乡国梦，剩千树绿杨，二分明月，遗篇犹见汉家春。
    【注】含老扬州人，工词章，有《含光俪体文》及《含光诗》行世。
    挽高先生拜石
故事续青箱，万纸争传今世说；
少微沉碧落，一楼空剩古春风。
    【注】君撰有《古春风楼琐记》。
    挽陈校长百年（大齐）
贡院树新规，事美传衣，和凝曾得多士；
儒林弘正学，望隆祭酒，荀况最为老师。
    挽溥先生心
词华不让赵吴兴，论志节则尤远过矣；
经学差同秦伏胜，惜年寿未足以副之。
    挽丘监察委员念台
雅范重乌台，诵先德岭云海日诗篇，知曾勖志；
仙槎渺鲸渚，当旧乡腊鼓春灯时节，忍为招魂。
    挽裴议长鸣宇
薄俗赏音稀，讶曾青睐便蕃，下里每承推郢雪；
旧时清议在，愁绝白头羁旅，家山何忍问齐烟。
    【注】前山东省议会裴议长鸣宇，体貌丰伟，年逾九十，步履轻健，声如洪钟。尝三度莅临木栅寒舍，并辱荷嘉招，於燕谈中称许不佞文字，至再至三，余承此过情之誉，耿耿在心，愧无以稍塞其望，今薤唱惊传，道山已渺，缀联致挽，聊抒微忱，非敢以季札挂剑故事相拟也，李贺诗曰：遥望齐州九点烟，一泓海水杯中泻。齐州多解作九州，兹特借用其辞，以喻东郡云尔。癸亥春三月。
    挽陈资政启天
以法治拯衰危，高文独阐韩非子；
为青年留楷范，抑戒毋忘卫武公。
    【注】先生为青年党党魁之一。
    挽狄立法委员君武
大笔何淋漓，为我书渝市感春词，题瀛洲校士记；
暮年最萧瑟，知公有倾河千斛泪，寄沉陆万家哀。
    挽伍教授叔傥
维公标格与阮嗣宗嵇叔夜相侔，平生雅善说诗，海内同声推巨匠；
许我篇章为元好问陆放翁之绩，并世更谁知己，灯前揽涕诵遗笺。
    【注】先生与不佞书云：“大诗声出金石，遗山以来，一人而已。”又云：“七律三首，并清新圆润，而郊行一诗，置放翁集中，直可乱真。”
    挽姚国民代表味辛
矍铄年华，差同马新息；
峥嵘诗笔，不让姚武功。
    挽高教授笏之
投老五湖舟，海上白鸥同浩荡；
招魂千嶂月，江干黄鹤傥归来。
    挽梁董事长均默
高吟承屈翁山陈独漉之遗，粤海诗豪，相望异代；
茂行合文苑传党人碑为一，梁园风采，永忆当时。
    【注】望读平声。
     挽但顾问植之
继大君子之后，翰藻曾赓，若论步武前贤，华国我惭燕许笔；
旧史氏之亡，高文垂绝，试与盱衡当代，立言谁副马班才。
    【注】民国四十三年秋，先生调国策顾问，余以参事入枢府，撰褒扬及祭告文字凡六年。
    挽李院士济之
考古历艰劬，问汉家器物由来，曾远溯地下龟文，史前蚕茧；
著书期硕老，值瀛海商飙骤作，竟惊传隙中驹逝，案上萤枯。
    【注】李氏享年八十有四，卒於民国六十八年八月一日贺璞台风来袭之晨。
    挽罗副院长志希
为青年殚哲理，为白话创文风，盛业在培才，兰台棘院都余事；
於佛国纪游踪，於天山抒吟兴，清时惊换劫，雪屐星槎更几人。
    挽曹立法委员v蘅
清望若陈伯玉、王子渊，记蜀道相逢，说士能甘，增价几人由藻镜；
高会对蒋山青、秦淮碧，叹重阳刚到，游仙遽渺，祛灾无地觅萸囊。
    挽胡大使庆育
是多才多艺人，算无惭博望仙槎，坡公试院；
当好水好山处，剩付与信陵醇酒，柳七清词。
    【注】枢府迁台后，屡办外交人员特考，君与余几无役不与，试院煎茶，颇极唱酬之乐，君善饮，诗文各体兼工，而於词尤胜。
    挽王资政云五
材为粤秀所钟，有猷有守，无党无偏，谋国矢公忠，曾预岩廊三独坐；
耆齿与伏生相埒，既博既文，亦玄亦史，等身饶述作，合称旷代一奇人。
    挽焦先生易堂
盛烈赞中兴，况有学传焦氏易；
平居怀故国，可堪梦断武功天。
    【注】焦籍陕西武功县。
    挽张考试委员傧生
治学於南北史尤精，世重通儒，天诒上寿；
友仁则东西邻在望，室谐贤匹，庭秀佳儿。
    挽张资政晓峰
同甫中兴论，湖州治事斋，异代相望，惟先生克宏绍述；
秋风南海园，暮雨华冈路，九原不作，使多士顿失瞻依。
    【注】宋陈亮（字同甫）、胡瑗（任湖州教职）皆浙人，同究经世之学，故举之以况晓峰先生，先生曩任教育部长、曾建南海学园，嗣复於阳明山华冈，创办中国文化大学。
    挽谢秘书长耿民
一德矢贞纯，难忘奉手陪都，蜀道鹃听趋府日；
两京待光复，独惜抽身秘省，蓬山鹤化枕戈年。
    挽陈考试委员固亭
笃生於蓝田种玉之乡，观风赞化，课士抡才，树立足千秋，况有遗篇传棘院；
相勖以羲易断金之义，接席联镳，望衡对宇，睽违才数日，可堪热泪洒松丘。
    【注】陈氏为陕西蓝田县人。
    挽张院长道藩
青衫奋起夜郎西，数明时际会云龙，一德差酬元首眷；
白日昭回霄汉上，愿毅魄驰驱风马，九州早遣赤眉平。
    挽马委员长寿华
一官具清慎勤，林壑既归，仍觉风仪存獬豸；
三绝为诗书画，耄期将及，不图岁运厄龙蛇。
    【注】马氏曾任公务员惩戒委员会委员长，虽不尝为诗，而画中有诗，讵让右丞专美。
    挽陈先生芷町
以浊醪浇块垒，以修竹写嵯峨，雅度去俗流远矣；
於帷幄运筹谋，於枢垣参密勿，旧勋俟史书之。
    挽曾先生履川
九秋余楚客深悲，古调罢弹，江上更无人颂橘；
卅载忆黄垆旧事，俊游难续，尊前况是海生桑。
    挽曾先生昭六
记琼楼高处，偶接清言，冠带见从容，真无忝奕叶勋华，珥貂家世；
当曲水良辰，惊传噩耗，人琴感寥落，更那堪落花时节，啼_山河。
    【注】昭翁为逊清曾九帅沅甫曾孙，民国四十五六年间，曾掌国防部长俞将军记室，时余供职总统府，始与相识。
    挽雷董事长宝华
故物缅黄图，万里乡心萦灞海
新词题绿荫，一时才调拟苏辛。
    挽何先生武公
得何水部之遗，鲲峤昌诗，清哦风月三千首；
与荣启期同寿，鹿裘委化，饱阅波云九十秋。
    挽黄副秘书长伯度
雁泽蠲灾，鲸溟奉使，每以盘错昭其能，暮龄密赞洪枢，更为沼吴陈奥略；
鳌山裁句，凤阁缀文，未尝揄扬绝诸口，今日肃瞻遗像，可堪说项溯平生。
    【注】先生尝览不佞篇什，许附同声，独存真赏，计自巴渝奉手，忽忽已三十年，筵开大耋，才罢尊，节近玄冬，骤捐馆舍，商飚拂座，孤吟之古调谁听，夜壑移舟，千顷之汪波已逝，锱毫濡泪，聊以写哀。
    挽程教授发轫
耄齿传经同伏胜；
高门立雪有杨时。
    挽宗教授孝忱
芸阁忆忧时，於先德宗留守其人，不忘述事；
玉台惭作序，以当年李审言许我，恐负知音。
    又
浮海等居夷，坐幼安榻几穿，无改儒生本色；
操觞工体物，诵阳明山一赋，允留文苑清芬。
    挽李秘书长少陵
一障与乘边，曾教天马葡萄，平添吟料；
三军行渡海，那信鲈鱼莼菜，竟负归心。
    挽史部长尚宽
九译能通，读申韩未见书，公真健者；
百年易尽，求蓬莱不死药，今竟无之。
    挽林先生熊祥
是螺江太傅甥，文采犹存，风规未远；
对鲲峤旧时月，兰言屡接，薤唱俄惊。
    挽彭先生藓青
白眉贤子，善读父书，数崔琳往代英风，踵美无惭三戟并；
黄发耆儒，早称人瑞，剩放翁平生憾事，考终未见九州同。
    挽李先生次贡
采药卧云根，剩老去诗名，仍传湖海；
种花娱岁晚，算年时意匠，都付园林。
    【注】李工诗，著有《愉园集》。
    挽黄监察委员宝实
有夙诺在秋初，折简许相招，尘鞅竟乖鸡黍约；
以直声著天下，埋轮今不作，岁寒长忆鹤松姿。
    挽张先生乐
大江掀革命新潮，与万骏齐驱，壮举合传开国史；
晚岁极天伦乐事，有双麟环侍，英姿靡忝出群才。
    【注】先生为辛亥武昌首义耆宿之一。
    挽洪次长陆东
书参米蔡宜同调；
学究申韩不寡恩。
    挽易教授君左
廿年浩劫甚焚书，河岳入高吟，北雁不来空寄恨；
几日清游同蜡屐，湖山虚后约，东鲲重到只增哀。
    挽梁教授和钧
正义本乎麟经，最难瀛海槎浮，别成信史挥雄笔；
上寿期之鸿庑，不道蓬山春好，忽报文光敛客星。
    【注】距今二十五年前，陈民耿教授柬邀友好茶叙时，先生方自美洲返台，亦预斯会，见余题名，亟向人丛中觅与晤谭，是为余识先生之始，后曾偶共吟宴，每聆清论，辄佩冲襟，民国六十一年，闽侯陈仲经次长以所著《琴楼诗草》寄加点定，先生见之，许为法眼无双，实增愧怍，近十年来，久疏音问，仅於客岁枢府月会中，隔座寥寥数语而已。
    挽钱先生西樵
平生赞汤武革命雄图，读律读书，直凭治术驯枭獍；
奕叶承吴越世家旧泽，教忠教孝，宜见英才起凤麟。
    【注】苏东坡诗：“读书万卷不读律，致君尧舜知无术。”
    挽王大使化成
挈葡萄以奉汉家，若论绝域宣勤，茂绩岂输汗马；
歌m杜兮出巫峡，那忍层楼忆旧，殊方又听啼鹃。
    【注】抗战中期，余与先生共事国防最高委员会，居渝市绣壁街办公大楼，颇揽溪山之胜。
    挽卢秘书长滇生
脂车历交广巴渝楚越之郊，若论幕府峥嵘，军略早谙李元度；
长物剩义理考据词章诸籍，太息江关萧瑟，乡思未了庾兰成。
    【注】卢氏博学工文，曾任湖北省政府秘书长。
    挽杨厅长绵仲
具珂乡前辈风规，理财若润芝，能文如敏树；
当蓬岛暮春时节，招魂随宋玉，听曲渺钟期。
    挽万主席武樵
骊山扈跸弭妖氛，一德贞纯，晚节弥彰行在日；
鹄渚鸣珂留治谱，万家讴颂，丰碑早树去思年。
    挽方教授东美
念天地之悠悠，邦命方新，哲人遽萎；
譬江河兮浩浩，遗篇不废，历劫弥光。
    挽刘教授毅人
炳烛最勤，有雪案新编，纪木天旧事；
尽簪未几，正春盘佳节，听蒿里哀歌。
    挽黄先生樾荪
平居最熟宋人词，集句都成妙品；
历劫遥怜楚天月，招魂况值凋年。
    挽田先生劭甫
听讼极哀矜，尽多棠荫留江介；
乘桴矢贞亮，直共松枝耐岁寒。
    挽刘厅长寿朋
投老效北宋司马公，史局随身，洛下汗青余断简；
漫游作东海钓鳌客，书堂历劫，匡山头白负归期。
    挽张先生鲁恂
桂攀月窟，花种雷封，百雉靖娇氛，名业合归循吏传；
笔洒韩潮，词翻郢雪，七鲲遗翰藻，光芒犹认老人星。
    挽蒋先生劫馀
鹤露警三更，灯下曾传寻梦术；
鸿泥消九域，箧中剩贮纪游诗。
    挽严教授宾杜
良医三折肱，如何偶堕胡床，中夜竟熠丹灶火；
浮生一弹指，忍忆相逢讲舍，隔宵犹话碧山词。
    挽谭先生遵鲁
慧心共灵运生天，剩万纸流芬，钓鳌海上传高躅；
挚语过衡山与妇，想九原遗恨，归雁江南阙报书。
    【注】先生雅善词翰，违难来台，而夫人不幸陷居故里，故联中有衡山与妇之言，衡山盖其县籍也。
    挽谭先生魏生
莲幕数清才，黄绢有辞真绝妙；
松根埋俊骨，碧山如画总无情。
    【注】按魏生为遵鲁先生之子。
    挽张先生镜微
仙槎不陋九夷，能使殊方知夏典；
禊饮又逢三月，那堪往事忆春人。
    【注】春人为诗社名。
    挽史参事寿白
於结邻日，缔忘年交，一字许推敲，赠我瑶章森健句；
以等身书，贻克家子，二难宏继述，照人玉树蔚清姿。
    挽钱先生逸尘
佳句逼唐贤，若从隔代采风，诗笔岂居钱起下；
高年逾绛老，所惜收京指日，婿乡不共阮郎归。
    【注】其婿为阮毅成教授。
    挽骆先生香林
拜石许为兄，别有雅怀同海岳；
登高能作赋，即论词采亦宾王。
    【注】论读平声。
    挽沈部长成章
棠s永百世讴歌，更横海宣勤，懋绩合书名将传；
松径同万家忧乐，知杜门却扫，深衷无改秀才时。
    【注】天门沈成章（鸿烈）先生，奋起沮漳，资兼文武，扬历中外，功在国家，仆以樗材，猥承青睐，骤闻捐馆，感不绝怀，特缀此联，用申哀敬。
    挽李先生栋材
松筠无改岁寒姿，订忘年交近四十年，佳句偶评量，辄承拊掌称知己；
桑梓每深吾土恋，饮元日酒才二三日，良辰惊幻化，谁料招魂在异乡。
    挽吴先生雪香
手书多朱孝定格言，驷乘大闾门，遗泽自流千载永；
家祭见陆放翁诗句，凤毛在瀛海，明年当告九州同。
    【注】先生为吴立法委员望持尊人，遗有诗篇及手札。
    挽沈院长刚伯
有细君并育英才，志切中兴，岂共伯鸾歌五噫；
於诸史最饶述作，绪宏前轨，不徒司马号三长。
    挽廖立法委员华荪
霄凤自孤骞，承蒸左儒冠，昌兹南学；
隙驹真一瞬，听山阳邻笛，凄绝东风。
    挽张部长厉生
兰台视草，樱峤观风，卓立粲勋施，一鹗早为当世重；
芸砌流芬，槐庭济美，多才弘继述，双麟直觉近时稀。
    挽吕局长著青
挥麈恣清谈，胜集曾同书画舫；
骑箕惊噩耗，良辰为罢菊花杯。
    挽范先生韵珩
置身在儒法之间，学治管商，行宗颜闵；
得寿与期颐为近，芳流楚乘，福备箕畴。
    挽余先生天民
热不因人，独持墨翟子之言，以自苦为极；
诗非媚俗，始信欧阳公所说，盖愈穷始工。
    挽贺先生伯烈
芸编拥海滨，七十古稀，曾吟子美；
棣萼辉江右，二难今觏，遽悼元方。
    挽何主席雪竹
佐命比邓仲华、耿伯昭，若论裘带雍容，雅范更同羊叔子；
遗爱在武昌柳、汉阳树，所惜乡邦殄瘁，归心竟负鹄矶潮。
    又
奇谋以荡大艰，功在邦家，真同曲逆；
左癖乃为余事，名标史乘，讵让征南。
    挽简先生叔乾
浮家避万里烽尘，遥追辽海高风，无惭皂帽；
继志盛一门才俊，若比谢家故事，岂让乌衣。
    挽严先生立三
谙韬钤曰武，具述作曰文，鹏翮高骞，诸将孰如投笔早；
负伊吕之才，行巢由之志，鸿施未罄，斯人竟以灌园终。
    挽戴先生安国
尊翁为开国人豪，尚礼独能承戴德；
茂绩念殊方汉使，浮楂曾不让张骞。
    【注】安国先生，为考试院故院长戴公季陶之令子。公以革命元勋，佐国父暨先总统创立建国规制，而於礼为尤兢兢，尝建问礼亭於试院华林馆侧，广征题咏，播诸士林，复与群彦讨论有关礼制问题，撰有《学礼录》一书行世。盖礼者闲邪定分，为社会之常经，而启后承先，又戴氏之家学也，距今三十八年前，不佞与陈翁天锡、周兄邦道、侍公南京待贤馆中，簪笔余闲，偶闻绪论，历历有如昨日，兹惊悉其哲嗣谢世，石城待复，宝树先零，遥睇孝园，倍增凄惘。安国先生夙任空军要职，年来驻节西德，致力外交工作，梯航互达，樽俎为劳，故特以博望拟之，并惜其才之未竟云。
    挽许先生子光
拨乱矢丹心，鲲溟不恨身为客；
教忠偿素愿，鹏路争看子克家。
    挽温教授晋城
老耽朴学曾笺孟；
死傍仙源不帝秦。
    挽黄先生仲良
闽士例能诗，定知香草斋中，永传法乳；
台员曾集禊，忍向新兰亭畔，重话流觞。
    挽魏先生清德
於鹤算古稀之际，叨承嘉约，偶预华筵，清醑照榴红，十载难忘康定路；
自鲲瀛光复以来，默数吟俦，当推钜匠，古芬流竹素，一编曾诵了翁诗。
    【注】曩者先生七十初度，不佞忝荷嘉招，曾赋五律一章为贺，安榴照座，转眼便及十年，噩音骤传，曷胜黄垆之感，先生居北市康定路，以吟啸自娱，遗有诗稿若干卷。
    挽张先生剑芬
慧业自多生，结绀字胜缘，直与龙树马鸣为友；
词华本余事，歌鼎湖遗烈，尚闻黄钟白雪之音。
    挽李先生绍唐
耄齿富吟篇，教孝教忠，宜为鲲峤采风者告耳；
孑身兴矿业，其人其事，安得龙门列传以张之。
    挽成宗长应时
百战数前勋，纵龙剑韬芒，犹见干城英迈气；
一椽过故宅，剩鹃花溅泪，更无杯酒笑谈时。
    挽贺先生仲烈
益友感频凋，那堪远道怀人，愁添梅子黄时雨；
材嗟未竟，况是殊方跨鹤，梦断蓬莱别后山。
    挽傅霞先伉俪
照影六朝山，算频岁唱随，差遂鹿门偕隐愿；
招魂二分月，叹故交零落，更无鸿庑过谈时。
    挽龚秘书长理珂
迥霄翔凤世争期，命厄才人，偏似绛云消壮采；
落叶哀蝉天不管，词遗幼妇，可堪黄娟著啼痕。
    【注】十五年来，与理珂看山谈艺，极杯酒之欢，今则黄垆秋老，碧宇星稀，追忆曩游，曷胜凄哽。
挽左先生曙萍
驰轺鲲峤，罢采新声，料魂返湘滨，珂里兰荃应有泪；
捧檄龙荒，递承先泽，怅春残塞外，玉关杨柳不胜情。
    【注】曙萍曾官新疆行政督察专员，晚岁旅台为新体诗，并任新诗社社长。
    挽陈先生敬之
卅六郡汉家城郭，待补金瓯，棘院与量才，尝恐一夫遗侧陋；
五十年文苑风云，罢挥彩笔，松阡如表行，毋忘百里纪循良。
    挽胡立法委员人沛
是生龙活虎一般人，胡为中寿死；
记斗酒只鸡前度约，才及好春回。
    挽袁先生爵人
峰远雁难回，料多家国无穷感；
案空萤亦死，惜此风骚未易才。
    挽程司长元藩
恺悌心，澄清志，干练才，正来日堂堂，天忽靳年，万缘都了；
巴山雨，楚江潮，蓬海月，数前游历历，我今怀旧，双泪空弹。
    悼张君玉衡
当蓬峤自强年，傥尽修能，云路早看鹏竞上；
是棘闱所得士，骤传噩耗，盐车终叹骥难前。
    【注】君系民国三十九年高考及格，所历蹇滞，未罄其才，顷被试院新命，忽以心脏病猝发谢世，岂定数耶。
    挽曹秘书长子羽
高第记华年，入仕则砥厉廉隅，曾无范蠡千金产；
同舟怀旧侣，耗精於簿书期会，微惜陈王八斗才。
    挽娄教授良乐
蛾术许专精，汗青有成，正当汉室求书日；
驹光惊易逝，草玄将老，忍失芭车载酒人。
    【注】良乐为余及门弟子。
    挽奚医师南薰
杏林曾续养生方，彩笔闲挥，兼工藻咏；
蓬海难求不死药，玉棺遽下，总惜清才。
    挽道安法师
平陆黯烟尘，方期上续千灯，长驻灵山飞锡影；
澄潭昭日月，不道东来一苇，竟虚寰宇访碑缘。
    【注】道安法师倡议在日月潭玄奘寺建立碑林，曾与不佞数言其事，故末句及之。
    挽东初法师
瘗鹤名山曾驻锡；
制龙高弟与传灯。
    【注】其徒圣严为佛学博士。
    代挽田枢机主教耕莘
慎其枢机，言行无苟；
在帝左右，精神永生。
    挽黄先生麟书
大耋弥尊一布衣，向时绝意荣途，独燃瓣香归鹿苑；
佳儿信有三珠树，异日奉安故壤，定看阡表峙泷冈。
    【注】按先生为黄永武教授之尊人。
    挽杨先生鉴资
樽酒接朋谈，最怜万里羁栖，汐社旧人今向尽；
楹书承世泽，知有九原遗恨，雪桥丛著未新刊。
    【注】鉴资之尊人钟羲先生，为晚清耆儒，著有《雪桥诗话》。
    挽吴先生天声
与子话乡情，难忘东渡年间事；
逢辰赓禊集，痛失西江社里人。
    挽林先生德玺
仕路久驰驱，本饶吏才，亦彰儒效；
骚坛近零落，才哭双井，又吊孤山。
    【注】双井谓彭c士先生。
    挽翁考试委员之镛
所学洞中西，从管子海王篇，至亚丹国富论；
平生矜志节，无清狂名士习，有謇谔古人风。
    挽陈先生宗蓥
圆山话雨记连宵，值邦命维新，共信河清当及见；
庐阜招魂今万里，纵巢痕依旧，可怜头白不曾归。
    挽万先生君默
稽首大罗天，从万劫里安禅，未信晚来输玉局；
呕心文字海，於十年前谈艺，可堪高处忆琼楼。
    挽江先生e生
白寻春数妙年，但疏食终身，异代却同江子一；
红楼隔岁余陈迹，对晓风残月，令人长忆柳耆卿。
    挽李国民代表子宽
历万海千桑之劫，寄百年一梦之身，晚赞中兴，蒲轮世重；
忘白衣苍狗於怀，习清磬红鱼於耳，上登极乐，桂字秋澄。
    挽梅先生岭涵
具天官司会专长，卅载育才，岂无主计同阳武；
溯京国卜邻往迹，一朝叹旧，直有深哀过杜陵。
    挽张董事长兹]
鲤庭承先德遗规，刊粤秀歌诗，永存邦献；
鲲海赞中兴大业，论汉家盐铁，谁嗣嘉言。
    挽陈董事长邦荣
以己饥己溺为怀，金帛频施，劝世如闻狮子吼；
有可大可久之业，箕裘弗替，传家共许凤毛良。
    挽胡董事长希
衣被及千万家，看晓谷迁莺，正襄宏业；
春秋才六三岁，叹修涂辍骥，未竟长才。
    代挽唐荣董事长
马迁用货殖名篇，百业所资，莫如铁冶；
鸱夷以苦身致富，千金能散，不负珂乡。
    挽陈董事长南都
耄齿犹勤，泉府声华今未沫；
高吟顿渺，溪山烟雨不胜情。
    挽监狠陈之溟先生
刚介振颓风，正赖向时霜简肃；
艰难到行路，忽惊斜日绣衣寒。
    【注】按陈氏以车祸逝世。
    挽梅总经理长龄
平生盛四海交游，雅座招邀，曾记燕谈偶预；
抵死望九州光复，英姿飒爽，还看萤幕如新。
    挽巴壶天教授之母薛太夫人
令子奉安仁板舆，克抒孝思，使绝裾远游者愧；
诸生侍季长绛帐，须知教泽，自鸣机课读中来。
    挽马鹤凌先生之母向太夫人
立命系纲常，虽身集万蓼而不辞，坤仪伟矣；
隆家资圣善，有子视双珠为尤胜，世论荣之。
    挽刘先云先生之母卢太夫人
鹤龄近上寿期颐，惊听哀音，正当腊鼓催年候；
骥子为中兴桢干，追思懿范，合写鸣机课读图。
    挽丁中江先生之母李太夫人
以母仪式其乡，一能封，岂殊江右；
有慈教光於国，三凤并起，直迈河东。
    挽潘重规教授之母刘太夫人
贤母得安仁以奉板舆，秩秩闲居，已绵鹤算；
冢嗣若次耕之邃经术，皇皇懿教，早励熊丸。
    挽贾韬园先生之妻熊夫人
阃中早著贤声，比往代敬姜，习劳习俭；
泉下应无遗憾，有多情元相，营奠营斋。
    挽程天放先生之妻黄夫人
清韵叶朱弦，曾远随博望仙槎，坡公试院；
遗徽播彤管，问谁似崔卢世胄，钟郝坤仪。
    挽程沧波先生之妻钱夫人
别婆娑洋，登兜率天，一笑拈花成妙觉；
以名父女，作才子妇，几人咏絮拟清芬。
    挽张梓铭先生之妻黄夫人
别畿夏近卅年，乐育英才，桃李海滨春自永；
逾中秋才一日，追从贤伉，桂华天上影非孤。
    挽何武公先生之妻曾夫人
著贤母之德，兼著贤母之劳，五十载儒素能安，合借高风箴末俗；
有诗人为夫，更有诗人为子，三百篇管彤续咏，凭添大句播遗芬。
    挽许筠庐教授之妻陈夫人
梁庑寄瀛洲，案边春黯鸿无恙；
湘君渺云汉，江上峰青雁不回。
    挽丁似庵先生之妻章夫人
象服善持家，记游何将军山林，曾叨美馔；
豸冠宜列传，安得刘中垒辞翰，为补新篇。
    挽周邦道先生之妻杨夫人
有佳儿问学重瀛，定知回味熊丸，陟屺倍增兹夕痛；
随诸佛往生净土，只惜乍辞鸿庑，营斋难遣所天哀。
    挽钱L男教授之妻屠夫人
孝尊章比宾敬尤难，一室和愉，能共伯鸾栖海曲；
视贤胤知母仪足式，廿年督励，固应雏凤起云霄。
    挽章斗航教授之妻姚夫人
淑德曜高门，林下之风殊可敬；
清辉黯虚幌，天边有月不长圆。
    挽张剑青教授之妻苏夫人
与鹿车并著贤声，既昌其家，胡靳其寿；
有骥子以光懿行，虽死之日，犹生之年。
    挽陶希圣先生之妻万夫人
与夫子并承阀阅门风，举案平生，却自布裙甘德曜；
看诸郎尽是[_国器，授经少日，固应纱幔表宣文。
    挽  人
    凡挽联前姓字残缺不清者，概以挽人二字括之，分别如次：
    男
太丘以清德型家，蔚起才，梓舍更弘君子泽；
洛社有耆英再世，方期上寿，蓬山忽陨老人星。

义方与燕山并称，有子能为万人敌；
家祭乃龟堂所望，明年当告九州同。

贤郎是郭筠仙李元度一流，早试鹏抟，弥光鲤训；
今日隔岳麓山洞庭湖万里，遥歌楚些，共吊周遗。

汤旱仗无忧，嗷嗷鸿雁，托庇慈云，惊心生佛遽西归，八百孤寒，齐向翳桑哭宣子；
楚氛嗟渐恶，渺渺龙鸾，飞升净土，回首故山忍南望，二三耆旧，又凋硕果到中郎。

君不闻]铿八百岁耶，今则亡矣；
是能读岐叔五千卷者，谁其嗣之。

忠信涉波涛，竟负万里乘风之志；
艰贞立顽懦，岂无中流击楫其人。

百岁几人曾，只怜南国归骖，不及含桃荐清庙；
一棺万缘尽，试听东风啼_，那堪芳树黯晴川。

少日射雕身手健；
今朝骑鹤海天遥。

有白石道人遗风，祖砚遥承，几卷歌诗能嗣响；
是青衿秀才本色，议坛尽瘁，万方忧乐总关情。

玉树早临风，与贤匹鸿案相庄，琴瑟十年敦静好；
丹心长捧日，惊刹那鹏程竟蹶，云霄万古想英姿。

碧海罢清吟，忽惊词客游仙去；
黄垆渺高躅，无复芳辰载酒来。

珂里劫尘飞，叹松菊无存，竟负高贤偕隐愿；
蓬山家祭设，看O蘩有饬，稍纾季女远游哀。

随地念孤寒，能教雁户沾慈惠；
平生存节概，不共鸱夷变姓名。

报国矢余生，白日青天在上；
招魂问何处，青林黑塞之间。

楚些那堪闻，萧瑟江关，正岁暮天寒时节；
贾生今不作，峥嵘襟抱，剩久安长治文章。

战阵许忘身，曾共鄂褒膺上赏；
高穹终眷命，再生申甫佐中兴。

雕戈彩笔，有佳儿并著声华，云路风高，薛凤联翩真不忝；
黑塞青林，向故宇一招魂魄，玉棺天远，蜀鹃凄怨那堪闻。
    女
华国有夫君，如一鹗翔空，先归阆苑；
型家此贤母，看双麟腾誉，合慰泉台。

有子效庐陵大贤，健笔能文，荻画固知缘懿教；
此日念孟郊慈母，征衣溅泪，蓬山犹是隔春晖。

以太冲作难兄，左芬才德真无忝；
有微之悼贤妇，长庆诗篇定不磨。

拈花谢劫尘，料贤母参鸾，瑶池早赴；
折炳慈教，看郎君吐凤，彩笔无伦。

倚栏干听蓬山万户秋声，那堪锦瑟弦摧，又报哀音来谷口；
有夫婿是陶侃一流人物，讵料玉台踪杳，不随归辔向江皋。

令仪为中阃楷模，比迹无惭车挽鹿；
良匹是大廷桢干，同心忽痛镜分鸾。

是谢道蕴后身，清吟不让因风絮；
得恽寿平遗法，妙绘犹传没骨花。

仙Z远赴瑶池会；
懿范新添女史箴。

并时重萱阁徽音，耄寿流光，郝法钟仪今再见；
有子负柏台清望，孝思锡类，姜鱼孟笋世争传。

贤郎述封高风，记从锁院同官日；
往岁赴只鸡近局，幸及登堂拜母时。
（三）贺  联

    贺李立柏将军叶叶琴女士嘉礼
百年看并臂驰驱，有绩懋戎旃，声蜚议席；
千骑拥上头夫婿，正月圆铃阁，春满蓬山。
    贺方妙才处长新婚
南选姓名香，多士於君推骥足；
东风消息好，百年祝汝叶鸳盟。
    又贺新居
元亮精庐在人境；
望溪文学本家传。
    贺李庆中博士新婚
雎麟纪诗，化及江介；
鸾凤比翼，翔於天衢。
    贺人新婚
蟾月当头圆永夜；
鹏云比翼傍层霄。

百年鸿案人相敬；
今夜鳌山月正圆。
    贺刘宗烈教授乔迁
词争锦艳，诗比冰清，余事养天和，借琴一张、酒一壶、棋一局；
谷报莺迁，堂歌燕喜，新居宜市隐，祝人长寿、花长好、月长圆。
    贺顾健民贤弟乔迁
举案早谐仙眷属；
卜居今绕好园林。
    贺胡秋原委员新居
地似玄亭，岂乏芭车二三子；
世多寒士，愿容社厦万千间。
    贺陈晓斋先生得曾孙
一老健吟沧海月；
曾孙秀拥幔亭春。
    贺陈伯稼先生荣获嘉新优良著作奖
尽多鸿宝供搜采；
始信龙头属老成。
    【注】伯老时年九十。

（四）赠  联

    赠胡立法委员秋原
引沧海为池，挈乔岳为屏，以四方为宇；
究天人之际，通古今之变，成一家之言。
    赠丁考试委员中江
化俗几人吴凤血；
著书千载董狐心。
    赠袁馆长金书
隽才合以双丁况；
珍籍多於二酉藏。
    赠阮主笔觉君
高文警世原先觉；
劲节凌霜是此君。
    赠许教授倬云
毋囿公羊三世说；
自成司马一家言。
    赠龚秘书长理珂
词笔江山助；
画筵人月圆。
    赠朱教授建民
课士熟如槐市好；
校书今比石渠多。
    赠汪教授薇史
蕉窗绿云，偶临怀素帖；
画桥明月，低唱小红词。
    赠张教授剑青
倚天早识无双剑；
登岳还看未了青。
    赠江教授际云
眼前养一片生机，正槐绿王庭，絮飞谢砌；
尘外饶四时乐趣，任书摊邺架，墨洗羲池。
    赠章教授斗航
层峦送青，远绝尘想；
虚室生白，妙契道心。
    赠张教授佛千
以风月为谈资，今夕倍添逸趣；
使将军有揖客，其人不愧英流。
    赠江先生e生
词语通灵，是姜吴家数；
玄谭药俗，有魏晋人风。
    赠萧先生天石
天台采药偕仙眷；
石屋谭经契道心。
    赠萧立法委员化之
志业宏於膏物雨；
襟期清比在山泉。
    赠陈先生子波
宅畔试栽五柳树；
案头闲写万梅花。
    又
画好争夸香雪海；
诗清独占水云乡。
    赠高先生西屏
性谨不言温室树；
官清直比玉壶冰。
    赠胡教授圣西
揽蓬莱瀛洲诸胜；
石室金匮之书。
    赠刘局长厚予
博物方知龙美；
为文岂止蟹行工。
    赠唐处长汉仪
题雁塔近三十年，清游每忆长安月；
奋鹏溟极九万里，壮采何殊博望槎。
    【注】汉仪处长，调任中国驻联合国代表团顾问，将於日内赴美履新，敬贻小联，用致云程万里之祝。
    赠吴参事万谷
雨沛如渑，酒犹是也；
诗清似鹤，人亦同之。
    【注】万谷兄病愈宴客，适天降甘霖，座有喜色，书此纪之。
    赠刘先生友恺
谁能并此孤芳，格隽逋仙梅，韵高陶令菊；
我欲贻君十字，书摹李北海，画肖蒋南沙。
    赠左秘书长曙萍
善政泽龙荒，弘扇先芬，春风再绿雄关柳；
稀龄歌燕喜，健挥彩笔，诗国还开现代花。
    赠陈参事起凤
悬车而年未六十，佥谓其贤，让水有余甘，正宜敬蔼鸿眉，秀钟犀角；
插架则卷逾五千，谁如子富，书城无限乐，况复阴添桃李，景丽桑榆。
    赠罗教授锦堂
妙赓栎社琵琶记；
新写滕王蛱蝶图。
    赠曾考试委员霁虹
此事推袁良不忝；
平生说项总无私。
    【注】近览霁虹“读湘贤诗”七古十余首，波澜壮阔，气象高华，跻诸古作者之林，无愧色也，喜题二语以贻之。
    又
穷士毋遗孟东野；
高文直似曾南丰。
    赠赵主任秘书佛重
书妙直追青李帖；
官清宜对紫薇花。
    赠陈科长坤一
嘉话十年前，正雁塔高题，雀屏新中；
春光三月好，有凤毛绕膝，鸿案齐眉。
    赠无诤居士
平生唯觉群弘道是期，早侪云路g鸾，兼伍佛门龙象；
同辈以政事文学相许，种罢河阳桃树，吟添水部梅花。
    赠李周龙贤弟
远道腾骧宜J骥；
闲窗笺注及虫鱼。
    赠张仁青贤弟
仁里一廛容豹隐；
青霄万里看鹏抟。
    赠杨教授雪斋
翠浮书幌皆山色；
清入吟笺是水声。
    赠胡教授经明
名喧夏口，绩著秋曹，回首少年场，裘马清华谁与并；
室叶瑶琴，庭环玉树，浩歌万人海，鸡虫得失底须论。
    赠张青辉女史
词分燕子笺中锦；
眉画鸥波馆外山。
    赠林寄华女史
诗笔清於松际鹤；
秋怀澹共苇边鸥。
    赠  人
世泽长绵，人谓洞庭水、[岳山钟其灵秀；
襟怀最澹，公於万户侯、八州督视若烟尘。

近市居能尘不染；
倚栏吟正月初生。

醒狂原不因枕酒；
市隐何须定买山。

大隐阅桑沧，居邻表圣王官谷；
耆龄劬竹素，望拟遗山野史亭。

五色笔能龙并矫；
百年人与鹤同清。

濠濮得春多，花前斟绿蚁三杯，幽怀畅矣；
楼台随地起，海上倚元龙百尺，豪气依然。

谢灵运平生几两屐；
郑康成一饮三百杯。

诗书自蕴清华气；
竹柏长怀喜悦心。

一曲牙琴谁和汝；
二分眉月自亲人。

振采儒林上希二曲；
题名谏院近接三原。
    【注】三原谓于右老。

俊鹘摩空诗骨健；
明蟾印海道心融。

百尺楼观沧海日；
四时春对小园花。

以邹鲁正学为宗，铅椠研摩，兼及酉阳千卷客；
继郑莫诸贤而起，江山啸咏，但看甲秀一楼高。

杖国宝驹阴，早栽桃李储多士；
启山赞鸿业，还课桑麻泽万家。

阶前盆盎添清景；
架上缣纨发古香。

斗室但余千卷富；
寸心长葆四时春。

经世早传洛阳策；
灌园聊息汉阴机。
    【注】洛阳谓贾谊也。

栗里诗歌尘不染；
兰闺福慧月长圆。

如骥并驰鹏并翥；
愿花长好月长圆。

少年科第空凡马；
来日勋名重爽鸠。

有文无害萧丞相；
后乐先忧范秀才。

秘书早许窥鸿宝；
侠传今宜广马迁。

骥德验修涂，持躬白拟无瑕璧；
莺迁传吉讯，出岫青随直上云。

倚马书成春帖好；
探骊夺得锦标多。

错节盘根，则利器见矣；
先忧后乐，惟秀才能之。

宝书莫任仙r蚀；
阴德能招驷马来。

玉案新添鸣凤曲；
瑶笺待续换鹅书。

君自能诗比昭谏；
我於荐士愧昌黎。

（五）题  志

    题岳武穆祠
忠以报宋，勇以抗金，五岳炳祠盟，豪杰如公曾有几；
文不爱钱，武不惜死，同舟循宝训，河山还我定无疑。
    题青田诚意伯祠
S祥假象纬为言，运际朱明，曾抒大猷资缔造；
俎豆奉虬髯勿替，名齐诸葛，载瞻遗像肃清高。
    题吴凤庙
以身为牺，精诚贯金石；
言秣其马，遗爱在郊s。
    【注】此联系於甲子秋日游嘉义时，应涂县长德之请而作，庙貌重新，规模益伟，今且成为观光胜地矣。
    代题五百完人祠
自田横五百士以来，取义成仁，别开青史；
复燕云十六州之旧，涤瑕荡秽，且看黄河。
    题梁鼎铭纪念馆
画苑笔能神，逸足早传韩干马；
溪堂春未晚，好音来听戴J鹂。
    题家源藏书馆
家饶带草宜师郑；
源有桃花许避秦。
    题长源图书馆
诗咏白华新，遗泽更培佳子弟；
签分黄卷富，嘉名宜锡小帧
    题红并楼
花照高楼总红并；
诗标华采直黄初。
    题新营糖厂
晴窗半带蕉阴绿；
胜境初回蔗味甘。
    题溪洲糖厂
物华新铸糖霜谱；
海运频添舶踔风。
    题谷关电厂
大甲F源溪水活；
五丁凿险洞天开。
    题达见工程处
踏将脚底青云上；
看取源头活水来。
    题台北普陀山寺
云峰是处栖灵鹫；
火宅於今制毒龙。
    题古宜轩
古月窥檐蟾不老；
宜春贴柱燕新来。
    题南山放生池
月到风来，何处著半毫尘影；
鸢飞鱼跃，此中呈一片天机。
    代题慈光寺
碧宇蔼慈云，终古仁王能护国；
灵山参慧业，几人弥勒与同龛。
    题华冈中正图书馆
董生不窥园者三年，学海勤探，勖尔多士；
邺侯於插架且万轴，名山永宝，传之其人。
    代题纽约中文图书馆
芸编汲古通重海；
藜杖分光照百城。
    题大贝湖亭
如对画中山，碧树千丛缀鸥鹭；
待为天下雨，澄湖万顷隐蛟龙。
    【注】文成厂长建三亭於贝湖佳处，小憩亭中，觉濠濮在望，鱼鸟亲人，真胜境也。
    题中国考政学会会场
平生以报国相期，幸毋忘董子天人，范公忧乐；
得士为经邦之本，愿博采汉唐遗法，欧美新规。
    题傅狷夫先生书画展
林壑妙传神，独得西湖烟水气；
缣缃纷照眼，如对南宫书画船。
    题江兆申书画篆刻展
学老於年，君真绣虎才华，多士罕匹；
艺进乎道，谁谓雕虫篆刻，壮夫不为。
    题陶寿伯先生与夫人联合画展
染翰有余芬，九畹正滋兰蕙；
巡檐同一笑，几生修到梅花。
    题陈子波先生梅花画展
凭将五色斓斑笔；
写出孤山冷艳花。
    题萧一苇先生画展
北苑焕新缣，咫尺便须论万里；
西山标逸韵，青蓝端不愧双清。
    题罗茵女士画展
花藻缤纷，於南田老人为近；
云峦秀润，得西山逸士之传。
    题胡勉修代表八十忆语
岂真猿臂数奇乎，丰於才，墙於遇，富於春秋，八秩更添来岁健；
是乃马蹄余事耳，挚者诗，豪者词，隽者忆语，一编宁让古人工。
    题萧子升先生题咏集
儒效远征朱舜水；
词华富比白香山。
    题廖从云教授诗鉴
综华夏五千年，将往事铸成诗史；
种梅花三百树，有冷香飞上吟笺。
    【注】从云先生，讲帷芸馥，幕府莲清，豪气未除，高卧元龙之百尺，钜编初就，上希司马之三长，承示诗鉴新著，假吟窗为史局，藉韵语作阳秋，贯若骊珠，炯於龟鉴，可谓别开生面，独具只眼者矣，为缀小联，用彰佳制。
    题吴翼予先生诗书画集
诗笔健如黄鹄举；
墨池深任老龙蟠。
    题吴梅川先生书画册
白云司，红莲幕，细柳营，橐笔所经，都留嘉誉；
仲圭画，梅村诗，窗斋篆，传薪有自，并绍清芬。
    题刘隆民先生浮生小记
降生於马关缔约之年，及身见东虏行成，沧溟鲸尽；
夙昔以燕山义方为教，有子歌南陔洁膳，博士羊多。
    民国六十二年元旦
国步日新，仁不忧，智不惑，勇不惧；
瀛湄春好，车同轨，书同文，行同伦。
    民国六十七年元旦
一成复夏；
六合同春。
    甲子春联
甲第何曾胜蓬筚；
子山未必老江关。
    乙丑春联
春从柳岸招双燕；
天许桃林放万牛。
    丁酉春联
五辛盘进新醅酒；
二酉山储未见书。
    题书室自警
枉作诗豪，人皆欲杀；
广培书种，天不能孤。
    【注】诗以温厚为教，旨在和众乐群，何至一涉讴吟，便遭娼嫉，少陵“人皆欲杀”之言，自是出於怜才深意，然本古人反躬之义，傥亦青莲睥睨一世，旁若无人，有以尸其咎欤，故转益多师，务祛矜伐，而传灯相续，尤赖树人。“天不能孤”，是宁都魏叔子语。

（六）纪  念

    国民政府林故主席子超百年冥诞纪念
图像穆清风，对如雪修髯，恍亲德宇；
垂衣辉盛业，愿在天伟魄，长护神州。
    先总统蒋公中正九十冥诞纪念
四明为万山所宗，龙驭难回，薄海讴歌怀上德；
十月正一阳来复，鸿钧待转，在天灵爽护中华。
    先总统蒋公九一冥诞纪念
天生不世出人豪，威德兼隆，实弘黄祚；
民戴大有为政府，河山必复，敢告玄灵。
    先总统蒋人以九二冥诞纪念
青史不磨，本禹稷饥溺怀，成汤武征诛业；
黄图必复，仗慈湖一片月，开衡岳万重云。
    监察院于故院长右任百年冥诞纪念
振关学，扬汉声，一代元勋成独往；
登高山，望远海，百年宏业启中兴。
    军需学校张故校长孝仲百年冥诞纪念
主校政廿五秋，持躬以正，治事以勤，接物以廉，一德永德彝训在；
历世途万千劫，遗泽不湮，盛业不隳，令名不朽，百龄宜致瓣香虔。
    又
以忠勤式僚属，以诚朴化生徒，身教久弥彰，绝胜皋比千万语；
有俭德型其家，有清芬播於国，世风今渐替，谁念狐裘三十年。
    【注】张公孝仲，起家儒素，问学扶桑，自民元开国迄南都建府，任军需学校校长，凡二十有五年。历时既久，成材綦众，其平日持躬接物，服官教人，率能实践勤诚忠俭四字，勤则业精，诚则人服，忠则夷险不易其节，俭则丰墙靡改其常，本此数端，弥纶世务，靖献邦家，故足以成不愧不怍之人，而树可大可久之业，余少承青睐，谬许如言，於公卸职之日，曾撰校园双桂记以记其事，今值公逝世十周年纪念，复拈此为联，藉申仰止，九原可作，尚悬想於斯人，一字无惭，庶希踪於有道。
    钱逸尘先生百年冥诞纪念
湘灵扬鼓瑟新声，诗好能传，一老蓬莱推钜匠；
楚些翻招魂旧调，朋来自远，百年苹藻荐嘉辰。
    李石曾先生百年冥诞纪念
有环才与薛凤荀龙相伍，一门实萃诸英，匡时承名父遗徽，为邦国桢，为邦国干；
导革命於碧鸡金马之乡，万死不更其守，牺已树党人清范，以布衣始，以布衣终。
    杨沧白先生八旬冥诞纪念
阻嘉陵衣带水，未接麈谭，谁知冥诞招魂，翻遣望京隔南斗；
列元v党人碑，永彰鸿烈，即论清吟拔俗，也应名世继东坡。
    张自忠将军殉职三十周年纪念
死绥乃真将军，碧血不磨，合与祁连峙高冢；
招魂有贤弟子，长歌当哭，如闻汉水咽秋涛。
    【注】今岁五月十六日，为荩忱上将御倭殉职三十周年，其门人谭君世麟，作歌抒哀，并征题咏，敬撰斯联，用扬芬烈。
    考试院戴故院长季陶逝世五周年纪念
得士比初盛唐，缅黄阁清猷，储才早辟弘文馆；
传经若大小戴，数华林故事，历劫难忘问礼亭。
    【注】问礼亭在南京考试院前，系戴氏所建。
    张故考试委员默君逝世一周年纪念
池馆入荒寒，忍重看王母碧桃，湘君斑竹；
闺b数才杰，更谁似茂漪书法，漱玉词华。
    蒋东芙老人金婚纪念
弘图盛业，数南州货殖，端推锦市之雄，疏财若范少伯，好客若郑当时，有芳兰九畹，奇石一邱，名画法书几盈万轴，润身润屋，乐与人同，鼋渚足倘佯，更晚岁东游，海角鸥波供小憩；
吉日良辰，参西俗礼仪，合举金婚为庆，献酒则麻姑仙，问年则绛县老，喜子舍重规，孙枝叠秀，婿乡甥馆复蔚群英，教孝教忠，嘏宜天锡，鹤筹添寿考，待中原北定，花前鸠杖看双还。
    旅泰海南林氏新建宗祠落成纪念
托根记自海南州，试望乡关，无忘家祭；
绳武期多天下士，远仪和靖，近法文忠。
    台北粥会五周年纪念
秋潭碧浣尘千斛；
客座香分粥一瓯。
    又
十载素交敦缟；
一瓯真味胜膏粱。
    菲律宾让德堂成立五十周年纪念
泰伯以天下让，早化吴疆，即今菲岛侨居，五十年筚路开基，犹是远绳祖武；
季子为上国宾，曾观周乐，缅此延陵旧泽，三千里瀛波在望，合教同被华风。
    【注】让德堂，为吴姓侨胞在菲岛之宗亲组织。
    美国华裔举行祭孔大典
九天日月无私照；
万古江河不废流。
    美国建国二百周年纪念征题
开国懋鸿规，积二百年滋长繁荣，不独亲其亲，子其子；
寰区瞻马首，作亿万人和平保障，愿皆宅尔宅，田尔田。
    又
科技震寰区，蟾宫独摘千寻桂；
筚蓝开盛业，o海长荣五月花。
    湖北旅台同乡举行春节祭祖大会
史征筚辂，毋忘熊绎山川，元辰告列祖列宗，三户定能光夏宇；
人在蓬瀛，弥念鹄矶风物，嘉会祝新年新运，万方同与履春台。
    大华晚报创刊三十年纪念
溯三十年创业精神，计日程功，难忘筚路；
作亿万众同胞喉舌，采风弼治，岂让轩。
    菲律宾妫I五姓联宗总会成立三十周年纪念
筚蓝纪创业之艰，樊第陶庐，毋忘缔构；
孝悌为齐家之本，田荆孟笋，所愿栽培。
    何子祥先生来台推行国语三十周年纪念
_舌已无人，九州之音，胰艋一；
牺身直忘我，卅年曰世，功不唐捐。
    南薰吟社二十周年纪念
琢句正宜探杜髓；
歌风还望叶虞弦。
    中华艺苑创立十周年纪念
纪春王，振夏声，辛苦十年风雨里；
饰文治，铸诗史，光芒万丈海天东。
    畅流杂志十周年纪念
香山老居士，宗之美少年，接座题襟，都成胜侣；
石门文字禅，清河书画舫，揽奇撷秀，并入新编。
    诗学研究所成立周年纪念
为葩经一十五男所无，采风蓬岛开新运；
继兰亭千六百年之后，修禊华冈集胜流。
    又铭中铭两画家举行家族作品展览纪念
原_历劫增忠爱；
天马行空入画图。

（七）集  句

    集易经
君子以自强不息；
天地之大德曰生。
    集陶潜句
秋菊有佳色；
夏云多奇峰。
    集陶潜句
但道桑麻长；
而无车马喧。
    集陶潜、杜甫句
秋菊有佳色；
张梨不外求。
    集张九龄、李义山句
海上生明月；
人间重晚晴。
    集陆游、杜甫句
万里风涛接瀛海；
暮年诗赋动江关。
    集杜甫句
窃攀屈宋宜方驾；
颇学阴何苦用心。
    集刘凤诰、龚自珍句
四面荷花三面柳；
二分梁甫一分骚。
    集宋词
叹隙中驹，石中火，梦中身，明朝又寒食；
愿月长圆，花长好，人长寿，千里共婵娟。